ID:AugustineEpistulae,23
METADATA:(METADATA (AUTHOR (NAME Augustine)) (LETTER (DATE 413) (TITLE Domino_Eximio_et_In_Christi_Caritate_Vere_Meritoque_Honorabili_Ac_Suspiciendo_Filio_Caeciliano_Augustinus_Episcopum_In_Domino_salutem)))
TEXT:Administrationis tuae castitas et fama virtutum, pietatis quoque Christianae laudanda diligentia et fida sinceritas, quae tibi divina munera eo donante gaudes tributa a quo speras promittente potiora, <P_150> excitaverunt me ut hoc epistulari alloquio aestus causarum mearum excellentia participaret tua. Quantum enim per alias Africae terras te unitati catholicae mirabili efficacia consuluisse gaudemus, tantum dole-mus regionem Hipponiensium-Regiorum et ei vicinas partes confines Numidiae praesidali edicti tui vigore nondum adiuvari meruisse, domine eximie et in Christi caritate vere meritoque honorabilis ac suspiciende fili. Quod ne meae potius neglegentiae deputetur, qui episcopalem sarcinam Hippone sustineo, tuae magnificentiae non tacendum putavi. Quantum etiam in campo Hipponiensi haeretica praesumat audacia, si ex fratribus et collegis meis qui haec tuae sublimitati narrare potuerint, vel ex presbytero quem cum litteris misi, fueris audire dignatus, adiuvante domino deo nostro procul dubio providebis, ut tumor sacrilegae vanitatis terrendo sanetur potius quam ulciscendo resecetur.
