ID:PlinyEpistulae,1;1
METADATA:(METADATA (AUTHOR (NAME Gaius_Pliny)) (LETTER (DATE 105) (RECIPIENT Septicus_Clarus)))
TEXT:Frequenter hortatus es, ut epistulas, si quas paulo curatius scripsissem, colligerem publicaremque. Collegi non servato temporis ordine - neque enim historiam componebam -, sed ut quaeque in manus venerat.
ID:PlinyEpistulae,1;2
METADATA:(METADATA (AUTHOR (NAME Gaius_Pliny)) (LETTER (DATE 105) (RECIPIENT Septicus_Clarus)))
TEXT:Superest ut nec te consilii nec me paeniteat obsequii. Ita enim fiet, ut eas quae adhuc neglectae iacent requiram et si quas addidero non supprimam. Vale.
ID:PlinyEpistulae,2;1
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Arrianus_Maturus)))
TEXT:Quia tardiorem adventum tuum prospicio, librum quem prioribus epistulis promiseram exhibeo. Hunc rogo ex consuetudine tua et legas et emendes, eo magis quod nihil ante peraeque eodem ζήλῳ scripsisse videor.
ID:PlinyEpistulae,2;2
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Arrianus_Maturus)))
TEXT:Temptavi enim imitari Demosthenen semper tuum, Calvum nuper meum, dumtaxat figuris orationis; nam vim tantorum virorum, 'pauci quos aequus ...' assequi possunt.
ID:PlinyEpistulae,2;3
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Arrianus_Maturus)))
TEXT:Nec materia ipsa huic - vereor ne improbe dicam - aemulationi repugnavit: erat enim prope tota in contentione dicendi, quod me longae desidiae indormientem excitavit, si modo is sum ego qui excitari possim.
ID:PlinyEpistulae,2;4
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Arrianus_Maturus)))
TEXT:Non tamen omnino Marci nostri ληκύτηους fugimus, quotiens paulum itinere decedere non intempestivis amoenitatibus admonebamur: acres enim esse non tristes volebamus.
ID:PlinyEpistulae,2;5
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Arrianus_Maturus)))
TEXT:Nec est quod putes me sub hac exceptione veniam postulare. Nam quo magis intendam limam tuam, confitebor et ipsum me et contubernales ab editione non abhorrere, si modo tu fortasse errori nostro album calculum adieceris.
ID:PlinyEpistulae,2;6
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Arrianus_Maturus)))
TEXT:Est enim plane aliquid edendum - atque utinam hoc potissimum quod paratum est! Audis desidiae votum - edendum autem ex pluribus causis, maxime quod libelli quos emisimus dicuntur in manibus esse, quamvis iam gratiam novitatis exuerint; nisi tamen auribus nostris bibliopolae blandiuntur. Sed sane blandiantur, dum per hoc mendacium nobis studia nostra commendent. Vale.
ID:PlinyEpistulae,3;1
METADATA:(METADATA (AUTHOR (NAME Gaius_Pliny)) (LETTER (DATE 105) (RECIPIENT Caninius_Rufus)))
TEXT:Quid agit Comum, tuae meaeque deliciae? quid suburbanum amoenissimum, quid illa porticus verna semper, quid platanon opacissimus, quid euripus viridis et gemmeus, quid subiectus et serviens lacus, quid illa mollis et tamen solida gestatio, quid balineum illud quod plurimus sol implet et circumit, quid triclinia illa popularia illa paucorum, quid cubicula diurna nocturna? Possident te et per vices partiuntur?
ID:PlinyEpistulae,3;2
METADATA:(METADATA (AUTHOR (NAME Gaius_Pliny)) (LETTER (DATE 105) (RECIPIENT Caninius_Rufus)))
TEXT:An, ut solebas, intentione rei familiaris obeundae crebris excursionibus avocaris? Si possident, felix beatusque es; si minus, 'unus e multis'.
ID:PlinyEpistulae,3;3
METADATA:(METADATA (AUTHOR (NAME Gaius_Pliny)) (LETTER (DATE 105) (RECIPIENT Caninius_Rufus)))
TEXT:Quin tu - tempus enim - humiles et sordidas curas aliis mandas, et ipse te in alto isto pinguique secessu studiis asseris? Hoc sit negotium tuum hoc otium; hic labor haec quies; in his vigilia, in his etiam somnus reponatur.
ID:PlinyEpistulae,3;4
METADATA:(METADATA (AUTHOR (NAME Gaius_Pliny)) (LETTER (DATE 105) (RECIPIENT Caninius_Rufus)))
TEXT:Effinge aliquid et excude, quod sit perpetuo tuum. Nam reliqua rerum tuarum post te alium atque alium dominum sortientur, hoc numquam tuum desinet esse si semel coeperit.
ID:PlinyEpistulae,3;5
METADATA:(METADATA (AUTHOR (NAME Gaius_Pliny)) (LETTER (DATE 105) (RECIPIENT Caninius_Rufus)))
TEXT:Scio quem animum, quod horter ingenium; tu modo enitere ut tibi ipse sis tanti, quanti videberis aliis si tibi fueris. Vale.
ID:PlinyEpistulae,4;1
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Pompeia_Celerina) (RELATION Mother_In_Law)))
TEXT:Quantum copiarum in Ocriculano, in Narniensi, in Carsulano, in Perusino tuo, in Narniensi vero etiam balineum! Ex epistulis meis, nam iam tuis opus non est: una illa brevis et verus sufficit.
ID:PlinyEpistulae,4;2
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Pompeia_Celerina) (RELATION Mother_In_Law)))
TEXT:Non mehercule tam mea sunt quae mea sunt, quam quae tua; hoc tamen differunt, quod sollicitius et intentius tui me quam mei excipiunt. Idem fortasse eveniet tibi, si quando in nostra deverteris.
ID:PlinyEpistulae,4;3
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Pompeia_Celerina) (RELATION Mother_In_Law)))
TEXT:Quod velim facias, primum ut perinde nostris rebus ac nos tuis perfruaris, deinde ut mei expergiscantur aliquando, qui me secure ac prope neglegenter exspectant.
ID:PlinyEpistulae,4;4
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Pompeia_Celerina) (RELATION Mother_In_Law)))
TEXT:Nam mitium dominorum apud servos ipsa consuetudine metus exolescit; novitatibus excitantur, probarique dominis per alios magis quam per ipsos laborant. Vale.
ID:PlinyEpistulae,5;1
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Voconius_Romanus)))
TEXT:Vidistine quemquam M. Regulo timidiorem humiliorem post Domitiani mortem? Sub quo non minora flagitia commiserat quam sub Nerone sed tectiora. Coepit vereri ne sibi irascerer, nec fallebatur: irascebar.
ID:PlinyEpistulae,5;2
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Voconius_Romanus)))
TEXT:Rustici Aruleni periculum foverat, exsultaverat morte; adeo ut librum recitaret publicaretque, in quo Rusticum insectatur atque etiam 'Stoicorum simiam' appellat, adicit 'Vitelliana cicatrice stigmosum' - agnoscis eloquentiam Reguli -,
ID:PlinyEpistulae,5;3
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Voconius_Romanus)))
TEXT:lacerat Herennium Senecionem tam intemperanter quidem, ut dixerit ei Mettius Carus 'Quid tibi cum meis mortuis? Numquid ego Crasso aut Camerino molestus sum?' quos ille sub Nerone accusaverat.
ID:PlinyEpistulae,5;4
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Voconius_Romanus)))
TEXT:Haec me Regulus dolenter tulisse credebat, ideoque etiam cum recitaret librum non adhibuerat. Praeterea reminiscebatur, quam capitaliter ipsum me apud centumviros lacessisset.
ID:PlinyEpistulae,5;5
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Voconius_Romanus)))
TEXT:Aderam Arrionillae Timonis uxori, rogatu Aruleni Rustici; Regulus contra. Nitebamur nos in parte causae sententia Metti Modesti optimi viri: is tunc in exsilio erat, a Domitiano relegatus. Ecce tibi Regulus 'Quaero,' inquit, 'Secunde, quid de Modesto sentias.' Vides quod periculum, si respondissem 'bene'; quod flagitium si 'male'. Non possum dicere aliud tunc mihi quam deos adfuisse. 'Respondebo' inquam 'si de hoc centumviri iudicaturi sunt.' Rursus ille: 'Quaero, quid de Modesto sentias.'
ID:PlinyEpistulae,5;6
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Voconius_Romanus)))
TEXT:Iterum ego: 'Solebant testes in reos, non in damnatos interrogari.' Tertio ille: 'Non iam quid de Modesto, sed quid de pietate Modesti sentias quaero.
ID:PlinyEpistulae,5;7
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Voconius_Romanus)))
TEXT:'Quaeris' inquam 'quid sentiam; at ego ne interrogare quidem fas puto, de quo pronuntiatum est.' Conticuit; me laus et gratulatio secuta est, quod nec famam meam aliquo responso utili fortasse, inhonesto tamen laeseram, nec me laqueis tam insidiosae interrogationis involveram.
ID:PlinyEpistulae,5;8
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Voconius_Romanus)))
TEXT:Nunc ergo conscientia exterritus apprehendit Caecilium Celerem, mox Fabium Iustum; rogat ut me sibi reconcilient. Nec contentus pervenit ad Spurinnam; huic suppliciter, ut est cum timet abiectissimus: 'Rogo mane videas Plinium domi, sed plane mane - neque enim ferre diutius sollicitudinem possum -, et quoquo modo efficias, ne mihi irascatur.'
ID:PlinyEpistulae,5;9
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Voconius_Romanus)))
TEXT:Evigilaveram; nuntius a Spurinna: 'Venio ad te.' 'Immo ego ad te.' Coimus in porticum Liviae, cum alter ad alterum tenderemus. Exponit Reguli mandata, addit preces suas, ut decebat optimum virum pro dissimillimo, parce. Cui ego: 'Dispicies ipse quid renuntiandum Regulo putes.
ID:PlinyEpistulae,5;10
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Voconius_Romanus)))
TEXT:Te decipi a me non oportet. Exspecto Mauricum' - nondum ab exsilio venerat -: 'ideo nihil alterutram in partem respondere tibi possum, facturus quidquid ille decreverit; illum enim esse huius consilii ducem, me comitem decet.'
ID:PlinyEpistulae,5;11
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Voconius_Romanus)))
TEXT:Paucos post dies ipse me Regulus convenit in praetoris officio; illuc persecutus secretum petit; ait timere se ne animo meo penitus haereret, quod in centumvirali iudicio aliquando dixisset, cum responderet mihi et Satrio Rufo: 'Satrius Rufus, cui non est cum Cicerone aemulatio et qui contentus est eloquentia saeculi nostri'.
ID:PlinyEpistulae,5;12
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Voconius_Romanus)))
TEXT:Respondi nunc me intellegere maligne dictum quia ipse confiteretur, ceterum potuisse honorificum existimari. 'Est enim' inquam 'mihi cum Cicerone aemulatio, nec sum contentus eloquentia saeculi nostri;
ID:PlinyEpistulae,5;13
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Voconius_Romanus)))
TEXT:nam stultissimum credo ad imitandum non optima quaeque proponere. Sed tu qui huius iudicii meministi, cur illius oblitus es, in quo me interrogasti, quid de Metti Modesti pietate sentirem?' Expalluit notabiliter, quamvis palleat semper, et haesitabundus: 'Interrogavi non ut tibi nocerem, sed ut Modesto.' Vide hominis crudelitatem, qui se non dissimulet exsuli nocere voluisse.
ID:PlinyEpistulae,5;14
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Voconius_Romanus)))
TEXT:Subiunxit egregiam causam: 'Scripsit' inquit 'in epistula quadam, quae apud Domitianum recitata est: "Regulus, omnium bipedum nequissimus"'; quod quidem Modestus verissime scripserat.
ID:PlinyEpistulae,5;15
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Voconius_Romanus)))
TEXT:Hic fere nobis sermonis terminus; neque enim volui progredi longius, ut mihi omnia libera servarem dum Mauricus venit. Nec me praeterit esse Regulum 'δυσκαθαίρετον'; est enim locuples factiosus, curatur a multis, timetur a pluribus, quod plerumque fortius amore est.
ID:PlinyEpistulae,5;16
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Voconius_Romanus)))
TEXT:Potest tamen fieri ut haec concussa labantur; nam gratia malorum tam infida est quam ipsi. Verum, ut idem saepius dicam, exspecto Mauricum. Vir est gravis prudens, multis experimentis eruditus et qui futura possit ex praeteritis providere. Mihi et temptandi aliquid et quiescendi illo auctore ratio constabit.
ID:PlinyEpistulae,5;17
METADATA:(METADATA (AUTHOR (NAME Gaius_Pliny)) (LETTER (DATE 97) (RECIPIENT Voconius_Romanus)))
TEXT:Haec tibi scripsi, quia aequum erat te pro amore mutuo non solum omnia mea facta dictaque, verum etiam consilia cognoscere. Vale.
